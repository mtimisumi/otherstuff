Bij BomenCampus zijn we natuurlijk vooral bezig met bomen. We vinden het leuk om feitjes en weetjes over bomen te verzamelen. Wist je bijvoorbeeld dat veel Nederlandse spreekwoorden en gezegdes over bomen gaan? We hebben tien spreekwoorden over bomen voor je verzameld. Ken jij ze allemaal?

1. Hoge bomen vangen veel wind
Wanneer je een belangrijke baan hebt of een persoon bent met veel aanzien kun je ook kritiek verwachten. De vergelijking met hoge bomen is gemaakt, omdat zij de meeste wind vangen.

2. Zo slank als een den
Als iemand een slank figuur heeft, wordt dit gezegde wel gebruikt. De vergelijking wordt gemaakt met een den, omdat dennenbomen maar weinig ruimte innemen. Hierdoor zijn ze ook erg populair in kleine tuinen.

3. Door de bomen het bos niet meer zien
Als je door de bomen het bos niet meer ziet, heb je het overzicht verloren door een overvloed aan informatie en details. Wist je dat, volgens de Boswet van 1961, een bos in Nederland officieel een bos is als het uit 1000 vierkante meter bomen bestaat? Of als bij een rijbeplanting één of meer rijen uit tenminste 21 bomen bestaat.

4. Van de hak op de tak springen
Je springt van de hak op de tak als je van het ene onderwerp naar het andere gaat zonder een duidelijk verhaal te vertellen. De herkomst van dit spreekwoord is onduidelijk, maar het kan zijn dat het verwijst naar vogels die van de ene tak naar de andere springen.

5. De appel valt niet ver van de boom
Het spreekwoord de appel valt niet ver van de boom gebruik je als een kind qua gedrag of karakter erg op de ouders lijkt.

6. Boom van een vent
Dit spreekwoord kun je zeggen tegen een man als hij erg lang en sterk is. We hebben voor je opgezocht hoe lang de hoogste boom van Nederland is. En dat is 50,5 meter! Het is een Douglasspar (Pseudotsuga menziesii) die op het Loo bij Apeldoorn staat. De langste man van Nederland is Rob Zwaan uit Delft. Hij is 2.23m en heeft schoenmaat 54!

7. Kat uit de boom kijken
Als je de kat uit de boom kijkt neem je een afwachtende houding aan. Je reageert niet meteen, maar kijkt eerst goed wat er aan de hand is en bepaalt dan wat je het beste kunt doen of zeggen.

8. Men moet geen oude bomen verplaatsen
Dit spreekwoord verwijst naar oudere mensen die je niet uit hun eigen vertrouwde omgeving moet weghalen. Ze houden vast aan gewoontes van vroeger en hebben moeite met deze verandering.

9. Omslaan als een blad aan een boom
Als je plotseling volledig van mening verandert noem je dit ook wel omslaan als een blad aan een boom.

10. Hij kan de boom in
Als iemand de boom in kan bedoel je te zeggen dat diegene weg kan gaan en mag barsten.